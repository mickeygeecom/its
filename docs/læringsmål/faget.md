# Selvvalgt fordybelsesområde (5 ECTS) – Forår/Efterår 2025

## 1. Om modulet
Målene med valgfaget *selvvalgt fordybelsesområde* er at give den studerende mulighed for at vælge og arbejde selvstændigt med et fordybelsesområde inden for IT-sikkerhed, samt at den studerende får mulighed for at træne selvstændigt projektopstilling og eksekvering.

Den studerende opsætter selv læringsmål ud fra det valgte emne og inden for rammerne i uddannelsens mål for læringsudbytte fra den nationale studieordning.

Den studerende sparrer med underviser under hele forløbet ved deltagelse i obligatoriske vejledningsmøder.

---

## 2. Læringsmål
Den studerende opstiller egne læringsmål for projektet ud fra nedenstående skabelon:

### 2.1 Viden
Efter fuldførelse af valgfaget har den studerende viden om:
- Egen læringsproces
- Opstilling af læringsmål
- Opstilling af projektmål
- Et selvvalgt emne inden for IT-sikkerhed

### 2.2 Færdigheder
Efter fuldførelse af valgfaget kan den studerende:
- Opstille egne læringsmål
- Opstille projektmål
- Vurdere egen opfyldelse af lærings- og projektmål

### 2.3 Kompetencer
Efter fuldførelse af valgfaget kan den studerende:
- Selvstændigt tilegne sig ny viden og færdigheder inden for et nyt IT-sikkerhedsemne
- Selvstændigt opstille projekt- og læringsmål

---

## 3. Eksamen

### 3.1 Prøven består af:
Eksamen er en skriftlig aflevering, bestående af en procesrapport samt et produkt i form af et offentligt tilgængeligt GitLab-projekt.

Procesrapporten skal som minimum indeholde følgende afsnit:
- Indledning
- Beskrivelse af det valgte emne
- Beskrivelse af projektplan
- Beskrivelse af tilgang til læringsprocessen omkring det valgte emne
- Refleksioner over projektet samt egen læringsproces
- Tydelig reference til GitLab-projektet (produktet)

Herudover skal procesrapporten overholde de gængse krav for skriftlige afleveringer, beskrevet i uddannelsens studieordning.

GitLab-projektet (produktet) skal som minimum indeholde følgende:
- Dokumentation for projektet samt beskrivelse af læringsproces
- Udarbejdede eksempler (f.eks. infrastrukturopsætninger, kode etc.)

### 3.2 Bedømmelse
- Eksamen er med intern censur
- Prøven bedømmes efter 7-trinsskalaen ved en intern bedømmelse
- I henhold til Eksamensbekendtgørelsen foretages der altid en individuel bedømmelse
- Bedømmelsen er en helhedsvurdering af det afleverede materiale (procesrapport og produkt)

### 3.3 Reeksamen
- Prøveformen er den samme ved en reeksamen
- Det er muligt at indlevere en ny skriftlig opgave

